# Vedtekter for Spillmakerlauget Sør

Sist endret 23. april 2020.

## Formål og medlemskap

### § 1 Formål

Spillmakerlauget Sør er en interesseorganisasjon for enkeltpersoner som driver med eller ønsker å drive med spillskaping i Sør-Norge. I disse vedtektene er Sør-Norge definert som fylkene Agder og Vestfold og Telemark. Hovedvekten av aktiviteter er i Kristiansand.

Lauget har følgende formål: 
- Å jobbe for en bærekraftig spillindustri i Sør-Norge.
- Å være et bindeledd mellom utdanning og industri.
- Å forbli en ideell og uavhengig organisasjon.
- Å opprette og vedlikeholde felles fora for sine medlemmer og spillnæringen i regionen.

Lauget baserer seg på frivillig engasjement, og er uavhengig av organisasjoner som medlemmer arbeider i og organisasjoner som sponser lauget.

### § 2 Medlemskap
Medlemskap i Spillmakerlauget Sør er for alle individer som er interessert i spillutvikling og/eller driver med spillutvikling. Man regnes som medlem av Spillmakerlauget Sør når man har betalt medlemskontingenten. Styret kan og ved alminnelig flertall melde ut et medlem, men de plikter i så fall å melde skjellig grunn til det utmeldte medlemmet.
Medlemsår og regnskapsår skal følge kalenderåret.

Spillmakerlauget Sør er medlem av og følger vedtektene til Spillmakerlauget Norge.

### § 3 Kontingent
Medlemskap i Spillmakerlauget Sør krever innbetaling av medlemskontingent til Spillmakerlauget Norge hvert medlemsår. Medlemskontingenten og eventuelle rabatter for nyinnmeldte blir fastsatt av landsmøtet. Landsmøtet bestemmer også grunnsats som blir betalt ut til regionale laug av kontingenten. Spillmakerlauget Sør kan anmode om større andel av kontingenten ved behov.

Om landsmøtet ikke definerer medlemskontigenten, bestemmer Spillmakerlauget Sør medlemskontigenten selv, men i utgangspunktet skal føringer fra Spillmakerlauget Norge gjelde.
 
## Årsmøtet

### § 4 Årsmøtet
Årsmøtet er Spillmakerlauget Sør sitt øverste organ og skal avholdes hvert medlemsår. Styret er pålagt å innkalle medlemmene til årsmøtet med minst to ukers varsel. Under årsmøtet kan alle medlemmer med tale- og forslagsrett delta, og alle som er medlemmer ved starten av årsmøtet, har stemmerett.

Følgende saker skal alltid tas opp på årsmøtet: 
1. Valg av møteleder og referent.
2. Årsmelding fra styret.
3. Eventuelle vedtektsendringer.
4. Fastsette medlemskontingent.
5. Valg av styremedlemmer om nødvendig.

### §5 Ekstraordinært årsmøte
Det avholdes ekstraordinært årsmøte hvis styret eller minst 1/3 av medlemmene i Spillmakerlauget Sør krever det. Innkalling må sendes med minst en ukes varsel, og kun sakene nevnt i innkallingen kan tas opp.
 
## Styret

### § 6 Styresammensetning
Utenfor årsmøtet er styret Spillmakerlauget Sør sitt øverste organ. Styret skal bestå av 4–8 styremedlemmer valgt inn av foreningens stemmeberettigede medlemmer (se §4) under et årsmøte. Innvalgte styremedlemmer kan sitte inntil 2 år før de må stille til gjenvalg. Styret har fullmakt til å supplere seg selv (ved frafall eller behov) opp til totalt 8 styremedlemmer. Supplerte styremedlemmer sitter i styret frem til neste årsmøte. Styret kan utnevne fungerende leder og nestleder ved behov.

Styret skal ha minst tre medlemmer fra Spillmakerlauget Sør. Minst tre styremedlemmer bør være aktive innen spillutvikling. Hvis det er minst tre lokale laugmedlemmer i styret, er styret oppfordret til å se etter en ekstern styremedlem (en per tre interne styremedlemmer). Eksempel på eksterne styremedlemmer er ikke-medlem og/eller folk som ikke aktivt arbeider med spill.

Styret skal ha leder og nestleder, og disse velges av årsmøtet.

Alle stemmeberettigede medlemmer i spillmakerlauget Sør kan nominere seg selv eller andre stemmeberettigede medlemmer til styrevalg under årsmøtet.

For å kunne stemme ved årsmøtet må man være til stede fysisk eller digitalt. Styret plikter å sette opp et digitalt alternativ for medlemmer som ikke kan møte fysisk.

Under første styremøte etter gjennomført årsmøte skal styret selv fordele følgende roller innad:
-	Økonomiansvarlig
-	Sekretær

Styremedlemmene kan nominere seg selv eller andre styremedlemmer til disse rollene. Ved flere nominerte til en rolle holdes hemmelig valg der alminnelig flertall avgjør. Styret er pålagt å fylle disse rollene.

### § 7 Styrets ansvar og vedtaksdyktighet
Det holdes styremøte minst én gang hvert kvartal. Styret er kun vedtaksdyktig når minst 2/3 av styrets medlemmer er tilstede. Styrets medlemmer er ansvarlig for foreningens økonomiske disposisjoner ihht norsk lov. Styrets leder og nestleder har hver for seg både signaturrett og prokura. Dersom verken styreleder eller nestleder er tilgjengelige, kan styret i fellesskap tildele signaturrett til andre.
 
## Diverse

### § 8
Vedtektene er Spillmakerlauget Sør sitt øverste regelverk og kan kun endres ved 2/3 flertall på et årsmøte. Forslag til endring av vedtektene må være sendt styret senest en uke før et årsmøte. En vedtektsendring trer tidligst i kraft etter årsmøtet den vedtas på er hevet.

### § 9
Alle vedtak i Spillmakerlauget Sør sine organer krever alminnelig flertall hvis ikke annet er spesifisert i vedtektene. Ved stemmelikhet i styret eller på årsmøtet avgjør leders stemme. Nestleders stemme avgjør ved stemmelikhet hvis leder ikke er til stede.

### § 10

Spillmakerlauget Sør kan bare oppløses med 2/3 flertall på et ordinært årsmøte og et påfølgende ekstraordinært årsmøte hvor oppløsning er eneste sak som skal behandles. Ved oppløsning bestemmer årsmøtet fordelingen av Spillmakerlauget Sør sine midler.
